Εργασία Χρήστος Παπαδημητρίου
Το έργο μου, ένα διαδραστικό web art game, δημιουργήθηκε στο πλαίσιο του μαθήματος «Τέχνη
Διαδικτύου» με σκοπό να αναδείξει την σχέση του ανθρώπου με το περιβάλλον. Ο προβληματισμός
μου εστιάζει κυρίως στο πώς οι σύγχρονες κοινωνίες αλληλεπιδρούν με το φυσικό περιβάλλον, συχνά
αδιαφορώντας για τις συνέπειες των πράξεών τους, τις φυσικές καταστροφές και το πώς η
τεχνολογία μπορεί να λειτουργήσει ως μέσο ευαισθητοποίησης και καλλιτεχνικής έκφρασης. Η
θεματική του έργου περιστρέφεται γύρω από την οικολογική κρίση, την κλιματική αλλαγή και την
ανθρώπινη ευθύνη. Μέσα από το “παιχνίδι”, ο χρήστης καλείται να παρατηρήσει και να
αλληλεπιδράσει με σκηνές που απεικονίζουν καταστροφές, όπως πλημμύρες, πυρκαγιές, πλαστική
ρύπανση και σεισμούς. Η επιλογή αυτών των θεμάτων έγινε με στόχο να προκαλέσει συναισθηματική
αντίδραση και να ενθαρρύνει τον αναστοχασμό σχετικά με το μέλλον του πλανήτη.
Η ιδέα μου ήταν να συνδυάσω στοιχεία pixel art και retro αισθητικής με σύγχρονα περιβαλλοντικά
μηνύματα, ώστε το έργο να είναι προσιτό, οικείο και ταυτόχρονα να μεταφέρει ένα ισχυρό μήνυμα για
αυτό που επηρεάζει την ζωή όλων μας, την κλιματική αλλαγή. Κατά τη διάρκεια της υλοποίησης
αντιμετώπισα αρκετά τεχνικά προβλήματα. Η διαχείριση των σκηνών και των μεταβάσεων απαιτούσε
προσεκτικό σχεδιασμό ώστε το παιχνίδι να είναι ομαλό και να μην υπάρχουν σφάλματα κατά τη
φόρτωση τους.Ένα ακόμη πρόβλημα ήταν η προσαρμογή του UI ώστε να είναι λειτουργικό και
αισθητικά ευχάριστο σε διαφορετικές αναλύσεις οθόνης. Χρειάστηκε να πειραματιστώ με τις
ρυθμίσεις του PIXI.js και να δοκιμάσω διάφορες τεχνικές για να πετύχω το επιθυμητό αποτέλεσμα.
Τέλος, η ενσωμάτωση του ήχου και η διαχείριση των αλληλεπιδράσεων με το χρήστη ήταν μία από τις
δυσκολίες .Παρά τα τεχνικά θέματα, η διαδικασία ήταν αρκετά ευχάριστη και ιδιαίτερα δημιουργική
και με βοήθησε να κατανοήσω καλύτερα τόσο τις τεχνικές πτυχές της web art όσο και τη δύναμη της
τέχνης ως μέσο κοινωνικού προβληματισμού. Πιστεύω πως το τελικό αποτέλεσμα καταφέρνει να
συνδέσει την αισθητική του pixel art με ένα ουσιαστικό μήνυμα για το περιβάλλον, προσκαλώντας τον
χρήστη να σκεφτεί και να ευαισθητοποιηθεί.